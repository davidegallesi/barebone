---
layout: post
title: "Essere ignoranti"
date: 2022-12-23
---

Riflettevo, in questi giorni di relativa calma, sulla mia ignoranza. Su quanto, fatalmente, poco o nulla sappia su un’infinità di cose.

La consapevolezza della propria ignoranza è uno strumento potente, il pungolo che induce a leggere, studiare ed elaborare per superare il nozionismo e, attraversando ignoranze successive, spostare in avanti la nostra conoscenza.

Il mio sogno nel cassetto, da ignorante conclamato, è infatti di potermi dedicare quasi solo alla lettura, alla ricerca e allo studio per il resto dei miei giorni. Ma questo è un altro discorso.

Occorre poi distinguere tra l’ignorante silenzioso, che tace su ciò che non sa e spesso anche su ciò che sa e quello ciarliero che urla la propria ignoranza urbi et orbi.

Gioverebbe il silenzio, prezioso e ormai quasi introvabile in questo nostro mondo dominato dalla incontinenza verbale, dal narcisismo dilagante che trova stimolo e sfogo naturale negli ambienti digitali sociali.

L’essere umano dei nostri tempi mi pare sia ormai questo, parla, scrive (lo sto in effetti facendo anche io), si espone perché ambisce a un pubblico, vuole un seguito ed è in perenne ricerca di approvazione, a tutti i costi, anche a costo di mostrare e dimostrare pubblicamente la propria crassa ignoranza.

Siamo ignoranti, è bene iniziare a dirselo.


